<div className="readme readme-more">
    <p>
        Op deze pagina geven we een nadere toelichting op onze vragenlijst. Het gaat om een onderzoek opgezet door
        Peter Boot (<a href="https://www.huygens.knaw.nl/">Huygens ING</a>) en Marijn Koolen (<a href="https://huc.knaw.nl/about/">KNAW
        Humanities Cluster</a>). De vraag die we willen onderzoeken is: wat is de impact van fictie op lezers?
    </p>
    <p>
        Wij zijn niet de eersten die deze vraag onderzoeken. Onze bijdrage is dat we de vraag willen onderzoeken aan de hand van
        online recensies zoals lezers die bijvoorbeeld op Hebban kunnen plaatsen. De meeste andere onderzoekers maken gebruik van
        experimenten: ze vragen lezers (vaak eerstejaars psychologiestudenten) een verhaal te lezen en laten die lezers dan
        een aantal vragenlijsten invullen. Dat is een mooie manier van onderzoek, want alle proefpersonen lezen hetzelfde en je
        kunt ze alles vragen wat je wilt. Het nadeel is dat het nogal bewerkelijk is, dat de situatie niet erg natuurlijk is en
        dat mensen niet het boek lezen waar ze zelf voor kiezen. We denken dus dat er goede redenen zijn om leesonderzoek te doen
        aan de hand van reviews die een gevarieerde groep lezers (qua leeftijd en achtergrond) spontaan schrijven over de boeken
        waar ze zelf enthousiast over zijn.
    </p>
    <p>
        Een belangrijke reden waarom we hebben gekozen voor de impactaspecten die we centraal stellen (emotie, narratief gevoel,
        gevoel voor stijl, reflectie) is dat we willen aansluiten bij bestaand onderzoek. Dit zijn de aspecten waarop veel
        recent leesonderzoek zich concentreert. Van sommige van die aspecten is ook vaak gedacht dat ze er toe zouden kunnen bijdragen
        dat lezers een beetje sociale mensen zijn: als je kunt meevoelen met een personage in een verhaal dan kun je dat waarschijnlijk
        ook met echte mensen, en als je door een verhaal aan het denken gezet kunt worden heb je een beter idee van hoe
        de wereld in elkaar zit. Dat is de theorie. (Maar daar richten we ons niet speciaal op).
    </p>
    <p>
        We willen dus kijken naar de impact van fictie op deze vier aspecten. Maar het zou niet erg spannend zijn om alleen maar
        te kijken naar fictie in zijn algemeenheid. Het wordt pas interessant als we verschillende boeken of verschillende genres
        kunnen vergelijken. Of als je kunt kijken naar de invloed van bepaalde aspecten van romans (e.g. schrijfstijl, plot,
        karakters, sfeer) op de verschillende vormen van impact.
        Met de tienduizenden reviews op sites als Hebban zou dat ook mogelijk moeten zijn. Maar dat lukt niet
        meer zonder een gecomputeriseerde analyse. Wat wij ontwikkelen is een computerprogramma dat aan de hand van de tekst
        van een review automatisch bepaalt of er sprake is van emotionele impact, van narratief gevoel, van impact van de stijl en
        van reflectie.
    </p>
    <p>
        Daarvoor kijken we naar het voorkomen van bepaalde woorden en woordcombinaties. De woorden <em>mooi</em> en <em>humor</em> wijzen waarschijnlijk meestal op stilistische impact, het woord <em>spannend</em> op narratief gevoel, het
        woord <em>thema</em> op reflectie en het woord <em>ontzettend</em> op emotionele impact, al weten we niet waarvan.
        In andere gevallen zijn combinaties van woorden nodig om te besluiten dat een bepaalde vorm van impact aanwezig is.
        In totaal hebben we 350 regels die op basis van woordgebruik bepaalde vormen van impact afleiden. Overigens zijn veel van
        die woorden ontleend aan eerder onderzoek.
    </p>
    <p>
        We kunnen de computer deze regels eenvoudig laten toepassen. Maar dan gaan we ervan uit dat die regels kloppen.
        Maar is dat zo? <em>Wij</em> kunnen denken dat humor een kwestie is van stijl, of dat gebruik van het woord <em>bizar</em> betekent dat de lezer/reviewer aan het denken is gezet. Maar we willen graag toetsen of dat klopt met hoe mensen ernaar kijken
        die elke dag reviews lezen en schrijven. Vandaar dat we voor een beperkt aantal zinnen uit de reviews willen vergelijken
        welke impactaspecten de computer ziet en welke impactaspecten de Hebban-bezoeker onderkent. Dat is het doel van deze enqÃªte. Komen
        de antwoorden van de computer overeen met die van u, dan hebben wij het goed gedaan en kunnen we verder met de analyse van de reviews.
        Als u iets anders zegt dan de computer dan hebben we het fout gedaan en moeten we kijken hoe we onze regels kunnen aanpassen.
    </p>
    <p>
        Als u verdere vragen heeft, of als u op de hoogte wilt blijven van de vorderingen van het onderzoek, neem dan contact
        op met <a href="mailto:peter.boot@huygens.knaw.nl">peter.boot@huygens.knaw.nl</a> en/of <a href="mailto:marijn.koolen@di.huc.knaw.nl">marijn.koolen@di.huc.knaw.nl</a>.
    </p>

</div>
